---
layout: post
title:  "ey özgürlük, kahpe sözcük"
date:   2008-02-14 12:00:00 +0000
published: true
categories: günce
---

dün akşam, uykusuzluk hali yüzünden, vakti oyalanarak geçirirken, bir blog sitesinde tesadüfen rastladığımız bilmecemsi zeka sorularına göz atıyorduk. hani olur da, şans eseri soruyu çözmeyi becerebilsem bile, çözmeye çalışan diğer kişilerin cevaplarına da bakıyorum. farklı bir yöntem, farklı bir düşünme açısı ortaya koyan var mı, diye.

yöntem diyemesem bile, epey farklı düşünme biçimleri oluyor, silindirle ezilmişçesine dümdüzlendirilmiş mantıklarla dolu, soruya cevap bulmak bir yana, anlamaktan, anlamaya çalışmaktan bile özenle uzak durulmuş olan...

ve düşünüyorum, en azından bunlar, memleketimin, cahil diye isimlendirilebilecek kesiminden ayrı olarak görülen insanlarıysa... okumuş, yazmış, teknolojiiyle donatılıp internetlendirilmiş kişileriyse... varın gerisini düşünün...

cahilin mazereti var, adı üstünde; bilirsin, üsteleyip de zorlamazsın hem onun hem kendinin sınırlarını.

aynı şeyleri, türban tartışmalarında da hissediyorum. hemen herkes konuşuyor, konuşuyor, konuşuyor... ama ciddiye alınır, üzerinde tartışılır, düşünülür söz bulmak, oldukça zor, bu konuşulanlar içinde...

düşünmeden de edemiyorum, "özgürlük" sözcüğünü bayrak edinenler, bir kez olsun sözlük kullanamaz mı...

ha, bir de, ürkütücü bir canavar kılığında gösterilmeye çalışılan (ki öyle de zaten), "mahalle baskısı", zaten yok muydu? samimiyetsizliğe bak, baskının şimdiye kadarki varlığı değil, bundan sonraki, "değişecek olan uygulayıcısı" rahatsız ediyor, ikiyüzlü bünyeleri...

kendi yaşam alanlarını oluştururken kendi etrafına çizdiğin çemberlerin başkalarının alanına verdiği zarar umrunda olmadıysa şimdiye dek, ve bundan ibaret sandıysan özgürlüğü, evet, "geri"lemek zorundasın, bu şartlar altında, işgal ettiğin alanlarını savunmaya ve geri almaya kalkanlar karşısında...

işin kötüsü, kimseye bir şey kazandırmayacak, bu hale getirilmiş bir savaş, "özgürlük"le alakalı olarak...