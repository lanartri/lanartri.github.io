---
layout: post
title:  "rock'n'roll için yaş sınırı kalkmalı"
date:   2006-07-26 08:21:00 +0000
published: true
categories: gündem
---

senfonik orkestralar eşliğinde ian anderson'un ruhu ve melodileri dolanırken bu aralar ortalıkta, yine seneler öncesine yolculuk yaptık.
önce ufak bir panikle başladı, doli'yle ian anderson hakkında konuşurken, "aman tanrım, 'too old to rock'n'roll...'um yok mp3 listemde...", istedim hemen, doli bu, hayır der mi hiç, onun derdi başka, roger waters'lı ruh halleri yüzünden ian amcanın ankara'ya gelip gittiğinden haberi bile olmamış, şimdikiler kaçıp duruyor ya, depodaki arşivlere göz attık, yolculuk oraya...

sene bilmem kaç, 1991 olması lazım, lise zamanları, bir yaz tatili işte, türkiye sınırlarının içinde ilk büyük rock konseri gerçekleşecek, öyle böyle bir olay değil, inanılır bir olay değil, efes antik tiyatroya jethro tull gelecek, inanmak zor biraz, ama cidden geliyorlar galiba, trt bile bundan bahsedip duruyorsa, yapacak bir şey yok, daha 2-3 ay vakit var, para bulunacak, ne yapılacak, ne edilecek, gidilecek.
ama nasıl?
ekonomik kısıtlamaları aşabilmek için sınır ötesi harekat lazım, yaz tatilini harcamaya değer, jethro tull'a feda olsun, nedir ki.
enis ile bebarer yapıyoruz planlarımızı, okuldan sıra arkadaşım, bulunması gereken bizim için az para da değil ki, çalışmak ve biriktirmek lazım.
konser gününe yaklaştıkça, panik ve heyecan seviyesi hızla artıyor, yok, olmuyor, birikemedi o para bir türlü, heba oldu yaz tatili de, şurada kalmış birkaç hafta.
son iki güne girince, onca aylık plan değişti, bütün legal yollar kapalı madem, illegal yöntemler denenecek, antik tiyatroda konser alanına giremesek bile, tepesindeki ormandan en kötü ihtimalle canlı canlı dinleyebiliriz.
eh, önemli bir konu, bu konser için çeşit çeşit organizasyonlar düzenlenmiş, akm'nin önünden efes'e kalkan servis de var, sırtımızda çantalar, ormanda olacağız ne de olsa, kamp moduna geçtik, çıktık yola, atladık, gittik, biletsiz ve parasız...
önce etrafı kolaçan ettik, uzaktan durum vahim görünüyor, bol miktarda bekçi ve jandarma var, görünmeden tepeye çıkmak lazım, yolunu kaybetmiş iki salak gibi davranalım, önce şu ağaca kadar ilerleyelim, sonra öbürüne sürünürüz, jandarma kafayı çevirince diğerine zıplarız, bir şekilde tepeye kadar ulaşırız işte.
ağaç arkasına saklana saklana tepeye kadar varıp da konser alanını görebileceğimiz bir yer bakınırken, ilk şoku yaşadık.
boş yer kalmamış, bir akıllı biz değilmişiz, tepeler tıka basa dolu, herkes ağaçların altına kalabalık kamplar kurmuş, eh biz niye hala sürünerek yürüme modundayız ki o zaman.
antik tiyatroyu ayıran teller var, iç kısmına geçmeye kalkılmadığı sürece ne jandarma ne bekçiler ses çıkarıyor, pek güzel, baştan söyleseniz de oraya ulaşana kadar stres yaşamamış olsak fena mı olurdu.
neyse, derdimiz o değil artık, aşağıyı görebilecek bir yer bulmak lazım.
henüz konserin başlamasına 1 saat kadar var, dolanıp durmaktayız, serbest dolaşım hakkının tadını çıkara çıkara.
dolaşırken bir şey fark ettik ki, tellerle ayrılmış olan alandan, yani konser alanından, yukarıya doğru insanlar çıkmakta, sonra (ç)işini halledip geri dönmekte, evet evet, aşağıya bağlanan dar bir merdivenimsi yol var ve orda teller kesilmiş, başında da bir adet görevli var, şansımızı denemeye değmez mi?
her şeyi göze almışız zaten bu konser için, bundan mı çekinelim, ben önde enis arkada, indik aşağıya doğru, görevlinin yanına gidip, "az önce çıkmıştık yukarı tuvalet için, geri dönüyoruz" dedim, yemedi, olsun, denedik şansımızı, yine olsa yine deneriz.
tam geri dönüyorduk ki, baktık arkamızdan gelen kalabalık bir ahali durmuş bekliyor, onlar da şansını denemeye kararlı gibi, bizim durumumuzu gözetliyorlar, anlık bir ortak düşünce oluştu, hmmmmm, yani, bu kadar adamız, hep beraber aşağıya doğru koşup konser alanına girsek, bir başına duran görevli hangi birimizi tutabilir, tamam normal şartlarda ayıp bir hareket bile diyen çıkabilir ama jethro tull söz konusu, evet evet, ortak düşünce bir anda ortak eyleme dönüştü, hepimiz birden paldır küldür aşağıya doğru koşmaya başladık, üç adım sonra da antik tiyatro sınırları içindeyiz, görevli bağırıp durmakta arkamızdan, o hızla en ön sıraya kadar gitmişiz, hemen izleyicilerin arasında saklanacak bir yerler bulduk, çöktük birilerinin yanına, ne olur ne olmaz, buraya kadar gelmişken riske girmeye değmez, yedek kıyafetlerimiz çantada, hemen değiştirdik üzerimizdekileri, hoh yorulduk, konser başlamak üzere, anlatılabilir mi o anki heyecan şu an?
önden kocaman balonlar çıktı sahneye, seyirciler arasında paylaşıldı, ve, ian anderson karşımızda, ...
sanırım konser sırasında dünyada değildim, ya da dünya diliyle anlatabileceğim sözcükler bulabileceğim bir ruh hali içinde değildim, hemen her ayrıntısı hala kafamda, ayakta flüt şovdan, çalınan parçalara.
ama ne kadar sürdü fikrim yok, söze dökmeye kalksam birkaç yıl bile diyebilirim...
