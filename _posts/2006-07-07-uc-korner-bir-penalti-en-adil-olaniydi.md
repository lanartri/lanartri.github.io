---
layout: post
title:  "üç korner bir penaltı, en adil olanıydı..."
date:   2006-07-07 11:48:00 +0000
published: true
categories: gündem
---

_1986, ve içinde barındırdığı her şeye... herkese..._

eskiden güzeldi, tek kale maç yapardık, sokakları işgal eden son militan çocuk kuşaktık, "futbol da sadece futboldu", kafalar paranoyak sloganlarla karıştırılmazdı, hatırlamıyorum ki nerden duymuştuk schumacher'in falan adını, hem o zamanlar nasıl bilebilirdik ki seneler sonra fenerbahçeli olacağını, çocukluk işte, kaleci olan o'nun ismini alırdı, golcüler saygıyla aramızda paylaşılırdı, birkaç densiz hariç bizim mahalle hepten galatasaraylıydı, eskilerden bahsediyorum, tek kanaldan takip ederdik dünyayı, ekrandaki her forma siyah beyazdı, henüz tanju'suz zamanlardı, metin oktay büyüklere kalmıştı, muhtemelen şeytan, tanrı'yla sahaya çıkmadan önceki son düellosunu yapmaktaydı, boylarımız uzamaya meraklıydı, ana yolun karşı tarafı da yasaktı, şanslıydık biz, boş bir arsamız bile vardı, ve bahçesine giren toplarımızı kesen, gürültüyü kafamıza döktüğü suyla söndüren komşularımız eksik olmazdı, dedem de karnem iyi gelirse alacağına söz verdiği bisikleti her yaz taksit taksit futbol toplarıyla ödemişti, bu yüzden gezmek için yürümem gerekti, sonra biraz büyüdük, hani büyüdük dediysem de, bugünden tam tamına 20 sene öncesinden bahsediyorum, dünya da büyüdü, hazırdık izleyebileceğimiz ilk kupa heyecanına, adımlarımızı saydık, aldık, verdik, birbirimizi yendik, adamlarımızı tuttuk, bütün oylar maradona'yaydı, ayak, el, kol farketmez her şekilde golünü atardı, lineker bile cevap vermekte yetersiz kalırdı, tanrı'ya göndermeler yapılırdı, senelerdir de aklımdan çıkmadı ilk golü altobelli'nin attığı, çok sonradan öğrendik, pele'yi bir kaç beden farkla ıskalamıştık, boyumuz kısa kalmıştı, filmlerine yetişebildik, kaleye rocky geçmişti, çok gol ve çok zaman geçti bunların üzerinden, itiraflar geldi maradona'dan, kokaindendir dedik, boşverdik, o günler üzülmezdik kupanın gittiği yere, faşizm nedir bilmezdik, evren'in yaşımıza uygun tanımı yoktu, hayat ve bira uzağımızda, ilk aşk yanıbaşımızdaydı, belli etmezdik, ilk isyanlarımıza çeyrek kaldı, sanıyorsunuz ki 86'yı böyle bitirdik...
ilginçtir, memleket futbolumuza bugünlerde yön verenler, gerets, zico, tigana, hani belki bir ihtimal maradona, işte o aynı kupada, çocukluk anılarımızın top koşturanlarıydı, ta o zamanlardan çıkıp geldiler, hakkımız yok mu yani, "hey gidi... biz sizin nelerinizi biliriz" demeye, nereden nereye, bana ait olmasa da, kaldırım yardımıyla binebildiğim dayımın bisikletiyle tur atardım sevdalı sokaklarda, bilmez kimse kaç kez üstünden devrildiğimi, yanmazdı canım, araya 20 sene de girse, unutulmuyor bazı şeyler, yoksa niye söylenelim ki, "bu kupa maçları da artık zevk vermiyor" diye, var geçmişten bir bildiğimiz, güzel olan bunlar mıydı, çocukluk muydu, önemsiz, bir ihtimal, hepsi birdendi...
