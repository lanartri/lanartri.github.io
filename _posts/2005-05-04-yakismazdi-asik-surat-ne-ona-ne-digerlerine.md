---
layout: post
title:  "yakışmazdı asık surat, ne o'na ne diğerlerine"
date:   2005-05-04 03:05:00 +0000
published: true
categories: gündem
---

güler yüzlüydü, her zamanki gibi.  

uzaktan gördüğümde ilk önce şaşırdım. uzun zamandır, çok uzun zamandır hem de, görmemiştim, haber alamamıştım. elimde fotoğraf makinesi, konuk 1 mayısçı olarak tandoğan meydanında dolanıp duruyordum. tanıdık yüzler görmeye çalıştığım doğru, ama o'nu göreceğimi hiç tahmin etmemiştim.

ilk karşılaşmamız yine ankara'da olduğum dönemdeydi. beytepe yurtlarında kalıyordum, 4 kişilik odalarda. bir arkadaşımın odasına gitmiştim bir gece. sohbetin sonu kesilmez bir türlü yurt odalarında, kalabalıklaşır, azalır, tekrar kalabalıklaşır, sigara dumanı kaplar bütün odayı, uzadıkça uzar.  
ilerleyen bir saatte oturduğum ranzanın sahibi geldi.  
önce tanıştık, kısa bir süre oturdu bizimle, sonra "ben sizi rahatsız etmeyeyim" diyerek çıkıp gitti.

oysa kendi odasıydı, kendi yatağıydı, rahatsız edilen kendisiydi. odama gidip kendi yatağımı kullanabilirdim, bir alt kata inip. ama o sohbetimizi bölmek istemedi, gidip bir başka boş odada yer buldu.

daha sonra çok sık görecektim, neredeyse her gün, her saat, çok şey yapacaktık beraber...  
bir 8 mart günü mesela, benim odadan gitarı, o'nun odasından hazırladığımız yazıları alıp çıkacaktık yurtların önüne ve herkesin çıkmasını sağlayacaktık, şarkılar, türküler eşliğinde.  
ta ki kızların da erkekler gibi yurda son giriş saatinin aynı olmasını sağlayana dek...  
3 gün sonrasında, biz olduk sevinen. 1993 senesiydi.

öğrenciydik. cep harçlığımıza göz dikilmişti. kampüste, şehirden uzak olmamızı fırsat bilen kantinlerdi bu seferki hedefimiz.
ne yapabilirdik? çok şey...  
fiyatlar normal seviyeye indirilene dek, kantinlere adım atmayacaktık.  
o, ve birkaç arkadaşla beraber her sabah kampüsün dışındaki yola çıkıp dışarıdan alıp gelmeye başladık bütün öğrencilere yetebilecek miktarda yiyecek ve içecekleri.  
10 gün sürdü bu da. 10 gün boyunca, 15 bin kişilik kampüste, tek bir çay bile satın almamıştı hiçbir öğrenci kantinlerden.  
ve yine sevindik, yine kazandık.

neler neler yapmadık daha. kimi zaman kaygılı, kimi zaman sevinçli, kimi zaman eğlenceli...

sonra yurttan uzaklaştırıldı. beraber kantinde oturduğumuz bir akşam, o gün gelemeyen bir arkadaşın yerine imza attığı için.  
bir başkası için...  
sebep başka olsaydı, dertlenirdi.

sonra izmir'e döndüm, her şeyi bırakıp.  
ertesi sene, haberlerde gördüm o'nu ve diğer arkadaşlarımı.  
yüksekti öğrencilerden istenen harçlar. şikayetçiydiler eğitimin paralı olmasından, pahalı olmasından. duyuramayacaklarını bildikleri için seslerini, bir pankarta yazıp iletmişlerdi dertlerini, "meclis"te.  
("iradenin ve hayal gücünün kaynaştığı bir eylemdi")

sonrası malum, terörist damgası, mahkemeler, hapis cezaları, ...  
içimi en çok acıtan sahnelerden biriydi, elim kolum bağlı, televizyondan izlemek zorunda kaldığım, ama hala güler yüzünü kaybetmemişti mahkemede bile.

sonrası memleket halleri...  
haber alamaz olduk ne gazeteden, ne televizyondan. terörist öğrencilerdi ne de olsa, hak ettiklerini bulmuşlardı, gerisinden kime ne.

can dündar'dan öğrendim sonrasını, kurtulduğunda kendisine desteğinden dolayı getirdiği çiçekten ve her zamanki güler yüzünden bahsetmişti.

bu pazar, 1 mayıs günü, tandoğan meydanında rastladım. sevindim. çok sevindim. "atlattım hepsini" diyebiliyordu. okula geri dönebilmiş ve bitirebilmişti. hayatını yoluna sokmuştu yine...

ve en güzel yanıydı, güler yüzünü hala kaybetmemiş olması.

bilincini yitirmiş bir halkın gözünde uğradığı haksızlığa karşı durmanın, başkalarıyla paylaşmanın, beraberce güzel yaşamak isteğinin hiçbir önemi yok galiba, gazete ve televizyon bahsetmiyor bu kısımlarından.
